
<!DOCTYPE html>
<html lang="bo">
<head>
	<meta http-equiv="Content-Type" content="text/html; charset=utf-8" />
	<meta name="viewport" content="width=device-width, initial-scale=1">
	<meta property="og:title" content="ཁྲིམས་གླེང་གི་བློ་འདྲི་བྱེད་ས། | གཡར་ཡིག་དང་ཆད་ཡིག་གི་ཁྱད་པར།" />
	<meta property="og:description" content="ཁྱེད་རང་ལ་བོད་སྐད་ཡིག་གི་སྟེང་ནས་ཁྲིམས་ལུགས་རོགས་རམ་བྱེད་དགོས་བྱུང་ཚེ། གལ་ཏེ་ཁྱེད་ཀྱི་གནད་དོན་དང་དྲི་བ་དེ་དག་གཤམ་གྱི་སྡེ་ཚན་གང་རུང་དུ་གཏོགས་ཚེ། སྡེ་ཚེན་དེའི་འབྲེལ་གྱི་དྲ་ཐག་ལ་བསྣུན་ན་ཁྱེད་ཀྱི་དྲི་བ་དང་བསྟུན་པའི་ལན་དང་དྲི་བ་ལ་འབྲེལ་བ་ཡོད་པའི་ཡིག་ཆ་སོགས་ཤར་ཡོང་། ཁྲིམས་གླེང་གིས་ཐད་གར་དྲི་བ་འདི་དག་ལ་ལན་མི་ལྡོན།" />
	<meta property="og:image" content="/assets/images/banner.jpg" />
	<link rel="stylesheet" type="text/css" href="/assets/css/style.css">
	<link rel="stylesheet" type="text/css" href="/assets/css/screen.css">
	<title>གཡར་ཡིག་དང་ཆད་ཡིག་གི་ཁྱད་པར།</title>
	<link rel="manifest" href="/manifest.json">
	<meta name="viewport" content="width=device-width, initial-scale=1">
	<meta name="theme-color" content="#5f5eaa">
	<meta name="msapplication-TileColor" content="#5f5eaa">
	<meta name="msapplication-navbutton-color" content="#5f5eaa">
	<meta name="apple-mobile-web-app-status-bar-style" content="#5f5eaa">
	<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-83909662-2"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-83909662-2');
</script>

</head>
<body>
<header>
	<div id="title">
		<div id="title-text">
		<a href="/index.html"><h2>ཁྲིམས་གླེང་གི་བློ་འདྲི་བྱེད་ས།</h2></a>
	</div>
	<ul>
		<li><a href="/index.html">མདུན་ངོས།</a></li>
	</ul>
	</div>
</header>
<section>
	

<article class="article-col-2">
	<div>
		<h1 class="post-title">གཡར་ཡིག་དང་ཆད་ཡིག་གི་ཁྱད་པར།</h1>
<p>གཡར་ཡིག་དང་ཆད་ཡིག་ནི་ནམ་རྒྱུན་འཚོ་བའི་ཁྲོད་དུ་སྒེར་བ་ཕན་ཚུན་བར་ལ་སྒོར་མོ་གཡར་སྐྱི་བྱེད་སྐབས་བཀོལ་སྤྱོད་བྱེད་པའི་བདེན་དཔང་ཡི་གེ་གལ་ཆེན་ཞིག་ཡིན། གཡར་ཡིག་ནི་གང་ཟག་ག་གེ་མོ་ཞིག་གིས་གང་ཟག་གཞན་ལ་དུས་ནམ་ཚོད་ཞིག་ལ་སྒོར་མོ་ག་ཚོད་གཡར་བ་ཁས་བླངས་པ་མཚོན་ཞིང་། ཡི་གེ་དེ་བུ་ལོན་གཡོར་མཁན་ནམ་དོམ་བདག་གིས་བྲིས་ན་ཆོག་ལ་བུ་ལོན་ལེན་མཁན་ནམ་དོམ་པས་བྲིས་ནའང་ཆོག ཆད་ཡིག་ནི་དོམ་པས་དོམ་བདག་ལ་སྒོར་ག་ཚོད་ཆད་ཡོད་པ་མཚོན་བྱེད་ཀྱི་དཔང་རྟགས་ཤིག་ཡིན། ལྟོས་ཚོད་ཀྱིས་ཡི་གེ་འདི་གཉིས་བར་ན་ཁྱད་པར་ཆེན་པོ་ཞིག་མེད་མོད། འོན་ཀྱང་། ཁྲིམས་ལུགས་ཀྱི་སྟེང་ནས་བཤད་ན་ཡི་གེ་འདི་གཉིས་ལ་ཁྱད་པར་ཆེན་པོ་ཡོད། གཡར་ཡིག་དང་ཆད་ཡིག་ལ་ཁྲིམས་ལུགས་ཀྱི་ནུས་པ་དང་། གཏུག་བཤེར་གྱི་དུས་འབྲེལ། དོ་བདག་གིས་བདེན་དཔང་སྟོན་པ་བཅས་ཀྱི་ཐད་ན་ཁྱད་པར་གལ་ཆེན་གདའ།</p>

<p>དེང་སྐབས་མི་མང་པོ་ཞིག་གིས་གཞན་གྱི་རྒྱུ་ནོར་གཡོ་ལེན་བྱེད་ཆེད་གཡར་ཡིག་འབྲི་དགོས་ས་ལ་ཆད་ཡིག་བྲིས་ཏེ་དོམ་བདག་ལ་བསླུ་བྲིད་བྱས་ནས་དོམ་བདག་གི་ཐོབ་ཐང་ལ་གནོད་པའམ། ཡང་། དོམ་བདག་གིས་ཁྲིམས་ལུགས་མ་ཤེས་པར་གཡར་ཡིག་འབྲི་དགོས་ས་ལ་ཆད་ཡིག་བྲིས་ཏེ་དོམ་འདེད་པའི་དུས་ལས་འདས་ནས་སྒོར་མོ་ལེན་མི་ཐུབ་པའི་གནས་ཚུལ་སོགས་འབྱུང་གིན་ཡོད། དེའི་ཕྱིར། གཡར་ཡིག་དང་ཆད་ཡིག་གི་ཁྱད་པར་འབྱེད་ཤེས་དགོས། དེ་ཤེས་པ་ཡིན་ན་རང་གི་ཐོབ་ཐང་དང་ཁེ་ཕན་སྲུང་སྐྱོབ་བྱེད་ཐུབ། གཡར་ཡིག་དང་ཆད་ཡིག་གི་ཁྱད་པར་ནི་གཤམ་དུ་གསལ་བ་ལྟར་ཡིན།</p>

<p>ཁྱད་པར་དང་པོ་ནི། བདེན་དཔང་བྱེད་པའི་ནུས་པ་མི་འདྲ། གཡར་ཡིག་གིས་ཕན་ཚུན་བར་ལ་གཡར་སྐྱིའི་འབྲེལ་བ་ཡོད་པའི་དོན་དངོས་མཚོན་པས་དོམ་པ་དང་དོམ་བདག་གི་བར་ན་སྒོར་མོ་གཡར་སྐྱིའི་གན་རྒྱ་ཡོད་པ་དེ་བདེན་དཔང་བྱེད་ཐུབ། གལ་ཏེ། དོམ་པས་དུས་ལྟར་བུ་ལོན་མ་སྤྲད་ན། དོམ་བདག་གིས་གཡར་ཡིག་ལ་བརྟེན་ནས་ཁྲིམས་དཔོན་གྱི་མདུན་ནས་ཞུ་སྦྱོར་བྱས་ཆོག གཡར་ཡིག་ཁོ་ནས་དོམ་པ་དང་དོམ་བདག་གི་བར་ནི་དོམ་དབང་གི་འབྲེལ་བ་(债权关系)ཡོད་པ་མཚོན་ནུས་ཤིང་། བདེན་དཔང་གཞན་གྱིས་ཟུར་རྒྱན་བྱེད་མི་དགོས། དེའི་ཕྱིར། གཡར་ཡིག་ལ་བདེན་དཔང་གི་ནུས་པ་ཆེན་པོ་ཡོད། ཆད་ཡིག་གིས་ཕན་ཚུན་བར་ན་སྒོར་མོ་སྤྲོད་རྒྱུ་ཆད་པའི་གནས་ཚུལ་དེ་ལ་བདེན་དཔང་གི་གོ་ཆོད་པ་ཙམ་ལས་སྒོར་མོ་གཡར་སྐྱིའི་གན་རྒྱའི་བདེན་དཔང་བྱེད་མི་ཐུབ། ཁྲིམས་ར་ནས་ཆད་ཡིག་ལ་བརྟེན་ནས་དོམ་མམ་བུ་ལོན་ཁས་འཆའ་སྐབས། བདེན་དཔང་གཞན་གྱི་རམ་འདེགས་ངེས་པར་དུ་ཡོད་དགོས་པ་ལས་ཆད་ཡིག་ཁོ་ནར་རང་རྐྱ་ཐུབ་པའི་བདེན་དཔང་གི་ནུས་པ་བྲལ།</p>

<p>ཁྱད་པར་གཉིས་པ། གཏུག་བཤེར་དུས་འབྲེལ་(诉讼时效)ཐད་ནས་ཡང་ཁྱད་པར་མཆིས། གལ་ཏེ། གཡར་ཡིག་གི་ནང་དུ་དོམ་མམ་བུ་ལོན་ཕྱིར་སྤྲོད་ཀྱི་དུས་ཚིགས་ལ་ཁ་ཆད་ཡོད་ན། གཏུག་བཤེར་དུས་འབྲེལ་ནི་ཁ་ཆད་ཀྱི་དུས་ཚིགས་དེའི་ཕྱི་ཉིན་ནས་བཟུང་སྟེ་བརྩི་དགོས། དེའི་དུས་ཡུན་ལོ་གསུམ་ཡིན། དུས་ཡུན་དེ་ལས་འདའ་ནས་ཁྲིམས་ཁང་ལ་ཞུ་སྦྱོར་བྱས་ཚེ། གལ་ཏེ་དོམ་པས་དུས་ཡུན་འདའ་བའི་དགག་གཞག་དྲངས་ན། དོམ་བདག་ལ་ཁ་མཆུ་ལས་རྒྱལ་བའི་སྲིད་པ་ཟད་པར་འགྱུར་རོ།། གལ་ཏེ། གཡར་ཡིག་གི་ནང་དུ་བུ་ལོན་ཕྱིར་སྤྲོད་ཀྱི་དུས་ཚིགས་ལ་ཁ་ཆད་མེད་ན། དོམ་བདག་གིས་ག་དུས་ཡིན་ཡང་བུ་ལོན་འདེད་ཆོག་ལ་གཏུག་བཤེར་དུས་བཅད་ལོ་གསུམ་གྱི་བཅས་མཚམས་དེ་སྲུང་མི་དགོས། འོན་ཀྱང་། བུ་ལོན་བྱུང་བའི་དུས་སམ་གཡར་ཡིག་བྲིས་པའི་ཉིན་མོ་ནས་རྩིས་པའི་ལོ་ཉི་ཤུའི་ཚུན་བུ་ལོན་དེ་མ་དེད་ན། དེའི་རྗེས་སུ་དོམ་བདག་གིས་ཁྲིམས་ཁང་ནས་ཞུ་སྦྱོར་བྱས་ཚེ་དོམ་བདག་ལ་རྒྱལ་ཁ་འཐོབ་པའི་སྲིད་པ་ཟད་པར་འགྱུར་རོ།།</p>

<p>གལ་ཏེ། ཆད་ཡིག་གི་ནང་དུ་བུ་ལོན་སྤྲོད་པའི་དུས་ཚིགས་བཀོད་ཡོད་ན། དེའི་གཏུག་བཤེར་དུས་འབྲེལ་གྱི་དུས་མཚམས་གཡར་ཡིག་དང་མཚུངས། འོན་ཀྱང་། ཆད་ཡིག་གི་ནང་དུ་བུ་ལོན་ཕྱིར་སྤྲོད་ཀྱི་དུས་ཚིགས་གཏན་འཁེལ་བྱས་མེད་ཚེ། ཁྲིམས་ལུགས་ཀྱིས་སྲུང་སྐྱོབ་བྱེད་པའི་དུས་ཡུན་གཡར་ཡིག་ལས་ཐུང་བ་དང་། དོམ་བདག་གིས་གཏུག་བཤེར་དུས་འབྲེལ་ལོ་གསུམ་ནང་ཚུན་དོམ་པར་བུ་ལོན་མ་དེད་ན་ཁྲིམས་ར་ནས་དོམ་པས་དུས་འབྲེལ་གྱི་དགག་གཞག་དྲངས་ཚེ་དོམ་བདག་ལ་རྒྱལ་ཁ་ཐོབ་པའི་སྲིད་པ་ཟད་པར་འགྱུར་རོ། །</p>

<p>ཁྱད་པར་གསུམ་པ། གཏུག་བཤེར་གྱི་གྱོད་ཁོངས་སྡེར་གཏོགས་(管辖)ཀྱི་སྐབས་སུ། གཡར་ཡིག་ཡིན་ན་དོམ་བདག་གིས་རང་ཉིད་ཡོད་སའི་ཁྲིམས་ཁང་ནས་གཏུག་བཤེར་ཞུ་སྦྱོར་བྱས་ཆོག་ལ། དོམ་པ་ཡོད་སའི་ཁྲིམས་ཁང་ནས་གཏུག་བཤེར་བྱས་ནའང་ཆོག ཆད་ཡིག་ཡིན་ན་དོམ་བདག་གིས་ངེས་པར་དུ་དོམ་པ་ཡོད་སའི་ཁྲིམས་ཁང་ལ་མ་གཏོགས་གཞན་ནས་གཏུག་བཤེར་བྱས་མི་ཆོག</p>

<p>མདོར་ན། གཡར་ཡིག་དང་ཆད་ཡིག་ལ་ཡི་གེ་གཅིག་གི་ཁྱད་པར་མ་གཏོགས་མེད་ཀྱང་ནང་དོན་ལ་ཁྱད་པར་ཤིན་ཏུ་ཆེ་བས། གྲོགས་པོ་རྣམ་པས་ཆད་ཡིག་གམ་གཡར་ཡིག་འབྲི་དུས་ངེས་པར་དུ་གཟབ་དགོས།</p>

	</div>

<aside>
	<div class="widget">
	<ul>
		<li><a href="/family">བཟའ་ཚང་དང་འབྲེལ་བའི་རྩོད་གཞི། </a><span>></span></li>
		<li><a href="/business">འཛད་སྤྱོད་དང་ཚོང་དོན་གྱི་རྩོད་གཞི།</a><span>></span></li>
		<li><a href="/finance-property">སྒེར་རྫས་དང་རྒྱུ་ནོར་ཐད་ཀྱི་རྩོད་གཞི། </a><span>></span></li>
		<li><a href="/criminal-issues"> ཉེས་ཁྲིམས་དང་འབྲེལ་བའི་རྩོད་གཞི།  </a><span>></span></li>
	</ul>
	
<aside>

</section>
</article>

<footer>
	<div id="footer-content">
		<center>༢༠༢༠</center>
	
	</div>
</footer>
<script>
  if ('serviceWorker' in navigator) {
    window.addEventListener('load', function() {
      navigator.serviceWorker.register('/sw.js');
    });
  } else {
  	console.log('service worker not supported');
  }
</script>
</body>
</html>

